(402b25) 「復次，曼殊室利！或有眾生，以妬忌故，但自稱讚，不讚他人。此諸眾生，以自高輕他故，於三惡道，無量千歲，受諸苦毒；過無量千歲已，於彼命終，生畜生趣，作牛馬駝驢，鞭杖捶擊，飢渴逼惱，身負重擔，隨路而行；若生人道，常居下賤，為人奴婢，受他驅役。若昔人中，聞彼世尊藥師琉璃光如來名號者，以此善根，眾苦解脫，諸根猛利，聰慧博識，恒求善本，得與良友常相隨逐，能斷魔羂，破無明(穀-禾+卵)，竭煩惱河，解脫一切生老病死，憂悲苦惱。

