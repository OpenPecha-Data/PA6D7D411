(402c07) 「復次，曼殊室利！有諸眾生，好喜乖離，更相鬪訟，此等互起惡心眾生，身口及意，恒作諸惡，為欲相損，各各常以無益相加，或告林神、樹神、山神、塚神種種別神，殺諸畜生，取其血肉，祭祀一切夜叉、羅剎食血肉者，書怨人字，并作其形，成就種種毒害、呪術、厭魅蠱道、起屍鬼呪，欲斷彼命及壞其身。由聞世尊藥師琉璃光如來名號故，此諸惡事不能傷損，皆得互起慈心、益心、無嫌恨心，各各歡悅，更相攝受。

