(402a28)爾時，世尊復告曼殊室利童子言：「曼殊室利！或有眾生，不識善惡，多貪無厭，不知布施及施果報，愚癡無智，闕於信根，聚財護惜，不欲分施。此等眾生，無施心故，見乞者來，其心不喜，如割身肉。復有無量慳貪眾生，自不受用，亦不欲與父母、妻子，況奴婢、作使及餘乞人。此等眾生，人間命終，生餓鬼道，或畜生道。由昔人間，曾得聞彼藥師琉璃光如來名號故，或在鬼道，或畜生道，如來名號暫得現前，即於念時，彼處命終，還生人道，得宿命智，怖畏惡趣，不樂欲樂，好行慧施，讚歎施者，一切所有，悉能捨施，漸以頭目、手足、血肉、身分皆與求者，況餘財物？」

